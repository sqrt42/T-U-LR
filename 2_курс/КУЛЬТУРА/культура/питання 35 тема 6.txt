Українське бароко

Бароко вважається заключним етапом Середньовічної культурию.

Так само як і ренесанс, бароко було занесено на Україну з Італії, батьківщини цього стилю; там перші джерела для нього відкрив у своїй творчості знаменитий Мікельанджело Буонаротті. Його геніальність у Римі дійшла до своєї повноти в скульптурних та архітектурних творах Лоренцо Берніні. Батьківщиною цього стилю був Рим, де його підхопили й використали для своїх інтересів єзуїти; в єзуїтів часто працювали вельми талановиті учні й послідовники Берніні; чимало майстрів мистецтва барокового стилю було й між самими єзуїтами. Ці отці-єзуїти занесли бароко й на Україну. Головну роль у популяризації барокового мистецтва в Україні можна відвести архітектору єзуїту Джакомо Бріано, що був присланий до України з Риму спеціально як вправний архітектор; він завідував єзуїтським будівництвом у Львові, Перемишлі та Сандомирі (Польща). Хоч, можливо, ще раніше за нього в Києві вже працював Себастіано Браччі, що зрештою й зовсім осів у місті, на жаль, не залишивши по собі слідів мистецької праці. Можливо, італійські майстри прибували тоді на Україну не тільки із Заходу через німецькі землі, але також і з Півдня, через генуезькі колонії. Так чи інакше, в Україні мистецтво бароко роздвоїлося: в Західній Україні (Підляшшя, Галичина, Волинь, Поділля) воно зберегло форми єзуїтського бароко, що залишилося ближчим до свого першоджерела, тоді як у Центральній та Східній Україні (Слобожанщина та Чорномор'я) воно сильно модифікувалося й набрало зовсім оригінального забарвлення — т. зв. козацького бароко. Різниця між цими двома галузями в основі одного стилю особливо яскраво виявляється в архітектурі, трохи менше — в скульптурі, а найменше в малярстві.

Той дух пориву та неспокою, що так характерний для мистецтва бароко, в скульптурі найперше дав себе знати в надгробках, мавзолеях, тобто спорудах, поставлених над покійниками у церквах та каплицях. У той час, як ще в добу ренесансу покійників на мавзолеях представляли спокійно лежачими, з головою, обпертою на руку, ніби у сні, у добі бароко покійників ніби пробудили з цього сну й представили стоячими в цілий зріст. Відомий пам'ятник Адама Киселя розташований у пишній та багато декорованій ніші, виведеній у церкві с. Низкиничі на Волині. В ніші поставлено прямовисну фігуру покійного, досить незручно втяту по коліна. Кисіль представлений з великою бородою (на намальованому ж портреті він має лише вуса та голену бороду), з непокритою головою і весь закований у броню; навіть на руках має важкі крицеві рукавиці. Досить пишний орнамент навколо ніші тягнеться високо вгору, майже до церковної бані, а спускаючись униз, додолу не доходить, так що залишається враження, що цей колоссальний монумент ні на чому не стоїть (така нелогічність досить характерна для доби бароко).

Так само стоїть постать Станіслава Жолкевського, висічена на плиті рельєфом. Цілий пам'ятник не зберігся; до нашого часу вціліла тільки лиш одна плита, що тепер вмурована в стіну церкви всередині католицької кафедри у Львові. Постать представлена так само закутою в крицеву броню, з непокритою головою з великою бородою; в Жолкевського до пояса прив'язаний великий меч, а панцир лежить долі біля ніг; з другого боку, теж доли — герб роду покійного, а зовсім внизу — звичайна епітафія. Робота, вже не зовсім делікатна в пам'ятнику Киселя, у цьому пам'ятнику ще більш груба, так що постаті на барокових пам'ятниках не можуть рівнятися до досконаліших постатей на, скажімо ренесансових мавзолеях. Усередині дуже пишно вдекорованої каплиці Кампіанів, що просто вражає розкішшю матеріалу різнокольорових мармурів та іншого напівдорогоцінного каменю, поставлені мавзолеї членів роду Кампіанів. Головний надгробок Павла та Мартина Кампіанів поділений трьома пілястрами на два великих поля, центральну й головну частини кожного з яких займають великі епітафії, а над епітафіями в напівкруглих тимпанах вставлені погруддя покійних. Над ними — мармурові медальйони з євангелістами, а по боках цих медальйонів вміщені постаті чотирьох учителів церкви. Цікаво, що праця цих рельєфів і в медальйонах з євангелістами, і в рельєфах учителів церкви далеко вибагливіша й навіть артистичніша, ніж у бюстах самих покійників. Але згідно з традиціями пишного бароко видно, що більше уваги звернено на дорогий різнобарвний матеріал та на інкрустації орнаментів, ніж на артистичність скульптурної праці.

Ще характерніший для доби бароко надгробок у каплиці Боїмів у Львові, поставлений для Георга Бойма з дружиною й цілої його родини. В центрі надгробку вміщено скульптурну групу Пієта (Мадонна з тілом сина на колінах), а по боках — схилені на коліна постаті Георга та його дружини. На самім верху надгробка — постать благословляючого Христа, а нижче в кілька ярусів поставлені навколішки діти та внуки Боїма. Можна сказати, цілий рід з півтора десятка осіб уміщено в одному монументі - і всі в повних постатях. Майстром-автором цього монументу був Йоган Гануш Пфістер, родом із Бреслау, який 1612 р. переїхав до України, оженився У Львові, а перед цим працював у Бережанах над мавзолеями родини Сенявських. Це був один із найталановитіших в Україні скульпторів доби бароко. Головні його праці — т. зв. друга серія мавзолеїв Сенявських у Бережанах, потім мавзолей князя Януша та Сузани Острозьких у Тарнові 1621 р. та безліч надгробків і скульптурних вівтарів у Львові.

Побіч Пфістера, а можливо, ще й дещо раніше від нього, працював у Львові скульптор Яків Тривалий, що робив надгробок у Красному, на якому підписав своє ім'я, називаючи себе львів'янином. Мабуть, він брав участь, а може і був головним автором скульптур каплиці Боїмів. Ця каплиця з фасаду вкрита скульптурами у два яруси, що переділені карнизом. У нижньому ярусі, поділеному шістьма різьбленими та орнаментованими колонами, крім скульптурного оздоблених вікон та дверей, ще вміщені дві ніші з постатями святих, а у верхньому ярусі — ще більше скульптур-статуй, рельєфів, орнаментамів та архітектурно-скульптурних деталей. Не менш рясно її вкрито і всередині - ціла баня, що покриває каплицю, поділена на квадрати, в кожен з яких вміщено погруддя святого або ангела; вівтар складається із цілої серії великих та малих образів.

Тоді у Львові увійшло до вжитку загальне бажання оздоблювати церкви вівтарями, зробленими скульпторами, так що замість мальованих ікон між пишною скульптурною орнаментикою вставляються скульптурні чи рельєфні ікони. З таких вівтарів зберігся зложений із фрагментів скульптурний вівтар роботи Яна Білого; ще багатший скульптурний вівтар покриває аж три стіни апсиди 

(виступ будівлі, здебільшого півкруглий у плані (зовні іноді багатокутний або квадратний), перекритий півкуполом або замкнутим напівсклепінням)

костелу Марії Магдалини з 1615 р., а ще один, т. зв. «Запаликський», тобто фундації львівських патриціїв Запалів,— у закристії 
(різниця приміщення біля вівтарної частини християнського храму, призначене для зберігання предметів культу)
католицької кафедри. У центрі має розп'яття з постаттю фундатора на передньому плані. Вівтар оточують по боках дві масивні колони, на постаментах яких вміщено маски левів, дуже енергійно ліплені й досконало опрацьовані.

Крім скульпторів по каменю, працювали в Західній Україні також скульптори — конвісарі або людвісарі, тобто відливачі з металу. Головним центром ремесла й мистецтва в добу бароко в Україні зоставався Львів. Одною з більше відомих львівських майстерень була майстерня родини Франковичів, що майже ціле XVII ст. переходить від одного члена роду до другого. Франковичі відливали в своїй майстерні найбільше дзвони та гармати, іноді з дуже вибагливими та артистичними орнаментами, але виготовляли також і самостійні металеві скульптури. Основоположник родини Юрій Франк та його син Каспер Франк були авторами статуї крилатого, закованого в броню архістратига Михаїла, що вбиває списом дракона. Наприкінці 17ст. майстерня Франковича перейшла до Юрія Лотринга. З того часу у львівському Промисловому музеї збереглася артистично виконана праця, що представляє дельфіна з гербом міста Львова, тобто з левом у брамі. Остання артистична праця львівського людвісарства відома досі, це — сім апостолів, і де збереглися в тому ж Промисловому музеї з 1740 р. Після цього артистичних праць львівського людвісарства чи конвісарства, здається, не з'являлося й традиція цього старого львівського мистецтва урвалася.